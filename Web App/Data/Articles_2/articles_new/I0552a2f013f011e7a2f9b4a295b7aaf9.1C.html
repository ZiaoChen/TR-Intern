<!DOCTYPE HTML><HTML><HEAD><META CHARSET="UTF-8"></HEAD><BODY><H3>骏杰做好表面功夫获放生</H3><BR/><P>停咗牌一个月嘅创仔骏杰集团（08188）噚日终于获「放生」，公司按证监会要求，控股股东将名下5%股份售予455名承配人，每股作价跟之前上市价0.54元相同，较罚停赛前3.47元大幅折让85%。完成配股之后，噚日复牌几乎打回原形，一度低见0.53元，收市报0.61元。以上市价拎咗货嘅小股东，如果第一日上市冇走过，应该都冇，纸上富贵完又係南柯一梦。<BR/>至于喺复牌之前先认购大股东嗰5%货嗰455个承配人，按噚日收市价计，家阵仲有一成左右利润，断估可以自由买卖。其实骏杰为乜畀证监罚停赛，之前阿Man都有讲过，唔少行家都觉得骏杰算黑仔。皆因创仔「围飞作歹」唔係最近嘅事，偏偏佢上市当日丧升五倍，触动咗证监个「玻璃心」，认为骏杰太过唔畀面，都已经讲到明要严打「围飞作歹」，畀得你上市就要规规矩矩。够薑半日升五倍，证监觉得被剃眼眉，所以要畀红牌佢出场。<BR/>为求复牌「另类围飞」<BR/>其实讲开又讲，之前骏杰上市，都係沿用一般创仔嘅做法，可惜当时证监开始着手整顿，皆因彭博去年底曾经发文，指全球20隻首日大升股份中，香港创仔佔18隻，可惜之后又大跌，形容香港为「插水股之都」。<BR/>呢篇报道一出，港股负面形象已进入国际视野，证监就算想侧侧膊当睇唔到都唔得。只不过骏杰首日挂牌，确係有批散户入咗场，无啦啦挂咗半日停牌，复牌条件係要再发新股满足证监分散货源嘅要求，即使没有违规，但对小投资者同散户唔多公平。<BR/>睇番中央结算资料显示，骏杰上市时持仓券商本来只有13间，但去到上星期五，突然变咗83间，其中潮商证券跟结好证券两个大仓冇咗影；而经办人太平基业、分销商中辰证券，以及统一证券嘅持仓量，喺一夜之间大减。股份打散至72间新增券商手上，当中不乏活跃于创业板的券商，如树熊、鼎成、贝格隆及太阳国际等。再睇仔细啲，当中有21间行只持有一手（4000股），一中证券更持有不足一手嘅3100股碎股。<BR/>睇到呢个持仓状况，阿Man忍唔住笑咗。所谓嘅符合证监要求，增加公众持股比例，咪又係表面功夫，只不过係「另类围飞」，等骏杰持仓更为分散，目的只係寻求复牌。其实呢单嘢证监会引用《证券及期货条例》8.1条勒令骏杰红牌出场，个桉已提升至证监会董事局层面审理，等于必须以法律途径解决。至于董事会方面，认为今次单嘢好似玩大咗少少，所以喺骏杰做咗一轮表面功夫之后，亦都畀佢复牌，免得双方最终要对簿公堂。<BR/>不过经过骏杰呢一役，无论係创仔定主板，呢期都听唔到有人再够胆话「围咗隻嘢嚟搞」，大部分都话要坚去sell投资者，所以呢期搞IPO嗰班公关，真係忙到一头烟，皆因要帮手出力sell客，搞好路演等等，唔係之前咁简单淨係搞吓发布会就搞掂。<BR/>麦狄文（徐狄怡，证监会持牌人）<BR/> <BR/></P></BODY></HTML>